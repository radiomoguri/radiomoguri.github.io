---
layout: post
immagine: https://www.xabacadabra.com/images/intervista-sakaguchi.jpg
title: "Intervista a Hironobu Sakaguchi [Tradotto da Glixel]"
categories: [Final Fantasy]
summary: "A proposito di Final Fantasy XV, Remake, il rapporto con Akira Toriyama e molto altro. Traduzione in italiano dell'intervista di James Mielke"
author: xab
tags:
  - sakaguchi
  - interviste
---

Il papà di Final Fantasy racconta un bel po' di cose riguardo il suo processo creativo, quelle che sono state le sue influenze, il rapporto con Akira Toriyama, Final Fantasy XV e (soprattutto) il venturo **Remake di _Final Fantasy VII_**.

## Premesse & Disclaimer

Abbiamo liberamente tradotto questa bella intervista ad opera di [**James Mielke**](https://twitter.com/jamesmielke), apparsa su [**Glixel**](https://www.rollingstone.com/culture/culture-features/final-fantasy-creator-sakaguchi-on-remakes-xv-and-square-enix-120223/) nel dicembre del 2016.

<iframe width="560" height="315" src="https://www.youtube.com/embed/xuWkvyeAu0E" frameborder="0" allowfullscreen></iframe>

<small>Un autentico Maestro di vita</small>

## Intervista a Hironobu Sakaguchi

**Questo marzo lei è stato invitato a parlare sul palco dell'evento _Uncovered Final Fantasy XV_, il che ha rappresentato una sorpresa. È anche parsa una sorta di rinconciliazione tra lei e Square Enix. È così che dovremmo interpretarla ?**

Questa è una domanda difficile. Vuoi la risposta onesta ? In quanto società, ha senso che la Square Enix ponga una certa distanza tra me e lei. Ovviamente, ho avuto un'influenza importante nelle persone che erano lì e questa non è necessariamente una cosa positiva per una compagnia che ha bisogno di proseguire il suo percorso e continuare a crescere. Posso capire perché le cose sono andate come sono andate. Comunque, sono passati 15 anni, e le persone che lavorano ai _Final Fantasy_ oggi non sono le stesse con cui ho lavorato io ai miei tempi, quindi la mia influenza su di loro non risulta così grande come avrebbe potuto essere percepita in passato.

Non parlerei quindi di riconciliazione, più che altro di una nuova era. Ma penso che Square Enix è anche spaventata dalla possibilità che la gente associ un qualsiasi successo del nuovo _Final Fantasy_ con quello che è stato visto come un mio ritorno, come se avessi influenzato il vieogame o fossi stato coinvolto nel suo sviluppo. Quindi vogliono semplicemente che ogni tanto mostri la mia faccia in quanto creatore della serie.

**Quindi ha rappresentato più che altro un endorsement ?**

Sì, esatto.

**Come l'hanno contattata ?**

Ho cenato con Tabata-san [^tabata] qualcosa come tre volte. Voleva un'intervista come questa, per parlare della creazione di _Final Fantasy_, non essendo presente a suo tempo. Quindi, avendo ereditato il testimone della serie, si chiedeva con chi fosse meglio parlare della genesi della stessa ed è arrivato a me. Abbiamo cenato parecchie volte e parlando con lui, gli ho detto che mi piaceva il suo modo di ragionare. Stava facendo del suo meglio per rendere _Final Fantasy XV_ qualcosa d'impatto. Alla fine di una di queste cene, mi ha chiesto se sarei potuto salire su un palco e dire alla gente che il suo team era all'altezza del compito. Pensava che la cosa avrebbe potuto galvanizzare il suo team di sviluppo.

[^tabata]: Hajime Tabata è il direttore e principale autore di Final Fantasy XV

**Quest'anno _Final Fantasy_ compie trent'anni. Se Square Enix volesse coinvolgere il team di sviluppo originale per un progetto commemorativo, diciamo Yoshitaka Amano [^amano], Nobuo Uematsu [^uematsu] e lei, come risponderebbe ad un'eventuale proposta ?**

[^amano]: Yoshitaka Amano è il designer storico della serie, autore dei loghi dei vari Final Fantasy e diverse concept art.

[^uematsu]: Nobuo Uematsu è stato il compositore ufficiale di tutti i Final Fantasy fino all'undicesimo titolo.

Beh, dovremmo farlo in pixel-art. Sarebbe divertente se si trattasse di un video promozionale o qualcosa del genere, non certo un videogioco vero e proprio. Ci vuole molto lavoro per realizzare un videogioco.

**Sarei stato curioso di vedere cos'avrebbe potuto realizzare nel periodo in cui ha iniziato a lavorare nello sviluppo di videogiochi avendo a disposizione i mezzi tecnologici odierni**

Forse non mi sarei dedicato allo sviluppo di videogiochi. Mi sarebbe sembrato un settore intimidatorio. Non è un qualcosa che potrei realizzare da solo.

**Quante persone hanno realizzato il primo _Final Fantasy_ ?**

Alla fine, probabilmente 20. Ma all'inizio eravamo solo in quattro.

**Quindi, non avremmo avuto un suo videogioco se la tecnologia del 1987 fosse stata quella di oggi?**

No, penso di no.

**Cosa prova nei confronti dei remake di _Final Fantasy_ ?**

Da una parte, ci sono dei vantaggi nel creare remake. Per esempio, i _Final Fantasy_ originali avevano personaggi con teste grosse, tozze. Questo stile non vende particolarmente al di fuori del mercato giapponese. Quindi, i remake introducono questi vecchi giochi in un modo diverso e lo apprezzo perché possono essere apprezzati da un pubblico più numeroso. Ma personalmente, come creatore, preferirei che gli sviluppatori concentrassero le loro energie nel creare qualcosa di nuovo. Per esempio con Final Fantasy XV Tabata ha creato una storia, dei personaggi ed un mondo interamente nuovi. Penso sia grandioso. Ma come ho detto, i remake hanno un loro scopo.

**È stato informato in anticipo riguardo il remake di _Final Fantasy VII_, prima che venisse annunciato al pubblico l'anno scorso?**

No.

**La cosa l'ha colto di sorpresa?**

Sì.

**I fan lo volevano da molto tempo. Le aspettative che venisse realizzato erano andate scemando, quindi l'annuncio all'evento Sony è stato un momento emozionante**

Sì, però i remake sono qualcosa di difficile. Guarda _Star Wars_. George Lucas ha aggiunto nuova CGI ai vecchi film ma le persone continuano a preferire gli originali. Non dico sia qualcosa di sbagliato, penso solo sia parecchio difficoltoso.

**CyberConnect è responsabile del cuore dello sviluppo del remake, ed è un ottimo studio. Se dovesse dar loro un consiglio riguardo cos'è essenziale per _Final Fantasy VII_, quale sarebbe ?**

Penso sia un impegno abbastanza gravoso...voglio dire, abbiamo visto le preview del remake e ovviamente ogni componente visuale è cambiata. Il che significa che i combattimenti dovranno cambiare di conseguenza, e che probabilmente impiegheranno scontri in real-time. Penso che debbano fare un videogame del tutto nuovo che condivide personaggi, storia e mondo dell'originale. Quindi, non c'è davvero nulla che mi sento di consigliare. Fate quel che volete, immagino

**Molti anni fa ho intervistato Nobuo Uematsu, chiedendogli come si sentiva dopo che lei aveva abbandonato la Squaresoft. La sua risposta, parafrasando, è stata "Penso che il giorno in cui Sakaguchi-san ha lasciato Squaresoft, loro avrebbero dovuto smettere di realizzare dei Final Fantasy". Ha qualcosa da dire in proposito ?**

Nel periodo in cui ho lasciato la compagnia, in effetti mi è sembrato che Squaresoft stesse portando la serie verso una direzione che non apprezzavo, in particolare con _Final Fantasy XIII_. Non sono stato particolarmente felice di lui. Ma, dopo aver lasciato la compagnia, e col tempo, ho iniziato ad accettare il fatto che ero io quello che se n'era andato, e che loro erano liberi di fare quel che volevano con la serie. E di recente ho visto _Final Fantasy XV_, e anche se non conoscevo e non ho mai lavorato con Tabata-san, osservando il suo lavoro di produzione sento che ha addottato lo spirito che avevo io in origine, quando ho creato la serie. Penso che, nelle mani di gente di talento, lo spirito originale della serie stia ritornando.

**C'è qualche serie dell'era PlayStation, nel periodo più prolifico di Squaresoft, che pensa sarebbe interessante rivedere oggi?**

Adorerei lavorare ad un nuovo _Tobal_, per via di Akira Toriyama [^toriyama].

[^toriyama]: Akira Toriyama è il celeberrimo autore di Dragon Ball, nonché designer di diversi videogame tra cui la serie _Dragon Quest_ e _Chrono Trigger_

**Parlando di Akira Toriyama, Nobuo Uematsu ha fatto presente che, nonostante abbiano collaborato in molti titoli, non lo ha mai incontrato dal vivo. Lei lo conosce di persona?**

Sì, lo conosco e in realtà ho fatto dei viaggi con lui a San Francisco e Los Angeles.

**Com'è lavorare con lui? È riservato come dicono?**

Lavora da solo nel suo studio di Nagoya. Io devo solo dirgli lo scenario, la mia visione del mondo e la personalità dei personaggi. Il resto dipende dalla sua immaginazione. Io do dei pareri a proposito delle sue prime quattro o cinque bozze, e di solito cambia poco dalla primissima bozza. Lavoro anche con il suo produttore, il signor Kazuhiko Torishima, ex editor del _Jump_ magazine. Effettivamente lui ha molta voce in capitolo in termini di design. Dà un feedback riguardo l'impatto del design sui consumatori. Noi tre lavoriamo assieme per trovare un valido compromesso. Il signor Torishima ha praticamente scoperto e cresciuto Toriyama dai suoi primi giorni. È una sorta di figura paterna per lui.

**C'è stato qualche problema nel coinvolgerlo per _Chrono Trigger_? Eravate preoccupati ad averlo come designer di mondo e personaggi, temendo che potesse portare troppo del suo bagaglio personale ?**

Sono sempre stato un grandissimo fan del lavoro di Toriyama, e penso che tutti lo siano. Lavorare con Toriyama è stato il mio sogno più grande e volevo semplicemente farlo. Non m'importava di un'eventuale sovrapposizione stilistica con _Dragon Quest_ fintanto potessi finalmente lavorare con lui. E continuo a pensarla allo stesso modo.

**_Blue Dragon_ ha avuto sia Toriyama che Uematsu nel team di sviluppo, un eredità del _Chrono_ Team. qual è stata la parte più soddisfacente dello sviluppo di quel gioco ?**

Quando ho visto per la prima volta le illustrazioni di Toriyama-san, ovviamente. Ma volevo che il gioco si percepisse come una [claymation](https://it.wikipedia.org/wiki/Claymation). Non troppo realistico, ma nel modo in cui la luce si rifletteva sui personaggi. Quando ho visto per la prima volta i personaggi di _Blue Dragon_ muoversi in un ambiente concepito per il 3D, quella è stata un'esperienza emozionante.

**Traspare qualità nella realizzazione fisica dei personaggi**

Sì, e volevo fossero il più possibile vicino allo stile delle illustrazioni di Toriyama-san.

**Crescendo, quali film e programmi televisivi guardava? Quali hanno avuto un grande impatto creativo su di lei?**

Ho guardato tutte le più grandi produzioni della pop-culture. Cominciando con Tezuka Osamu, _Ultraman_ e _Kamen Raider_, e i lavori di Ishinomori Shotarou che ha scritto _Black Jack_ e _Kamen Raider_. _Star Wars_ era davvero il massimo quando frequentavo le scuole superiori, e anche _Flash Gordon_. I Lavori di Hayao Miyazaki, e _Gundam_. Da bambino amavo molto gli anime e probabilmente li ho visti tutti. Quando ero alle superiori, ero un po' "punk". In Giappone, i ragazzini a scuola di solito indossano uniformi ma nella mia non era necessario, quindi potevo lasciare il campus inosservato senza finire nei guai perché indossavo vestiti normali. Quindi, durante le ore scolastiche, me ne andavo al cinema.

**All'epoca i film restavano nelle sale per parecchio tempo. _Star Wars_ ed _E.T._ sono rimasti nei cinema per un anno e mezzo. Allora era più facile per i film avere un grosso impatto nelle nostre vite.**

Per me, l'impatto più grande probabilmente è stato _Blade Runner_. Non sapevo nulla del film prima di guardarlo. Restai senza fiato. _Nausicaa_ fu un altro. È un anime perciò le mie aspettative erano bassissime. Non c'era nient'altro in sala ed io e un mio amico eravamo annoiati, quindi ci siamo detti "vabbè, vediamoci questo stupido anime-movie", ma alla fine del film eravamo entrambi in lacrime.

**Quale altra opera fantasy l'ha ispirata?**

Più o meno nello stesso periodo, fui molto influenzato dalla _Saga di Guin_ di Kaoru Kurimoto. Casualmente la copertina venne realizzata da Yoshitaka Amano. Quando Kurimoto ha iniziato a scrivere la serie, sosteneva che avrebbe scritto un centinaio di libri. È praticamente un setting fantasy. E penso che in effetti lei abbia scritto più di cento libri, includendo le storie secondarie, prima che morisse nel 1979. Era un vero genio. Nel 2005 hanno pubblicato il centesimo libro, ma una volta pubblicato tutto il suo materiale si contano 155 libri in tutto. Io ne ho letti solo trenta o quaranta.

**Ho sentito che lei è un buon musicista, è vero?**

In effetti alle superiori volevo diventare un musicista. Volevo fare il cantante/cantautore. Ho preso lezioni di piano da bambino, suonavo la chitarra e cantavo. Ero ispirato da artisti giapponesi come i Southern All-Stars, ma anche musicisti internazionali come Stevie Wonder e Queen.

**Crescendo, i suoi interessi sono cambiati?**

Beh, con la band non stavamo andando da nessuna parte e, quando avevo all'incirca vent'anni, venne rilasciato l'Apple II. Da quel momento in poi tutti i miei sforzi si concentrarono sull'Apple II.

**Tornando alla _Saga di Guin_, tento di trovare un collegamento che spieghi perché _Final Fantasy_ abbia avuto un'ambientazione fantasy invece che sci-fi, essendo molte delle sue influenze collegate alla fantascienza.**

Ovviamente, la storia di _Final Fantasy_ è stata pesantemente influenzata dalla _Saga di Guin_ e altri libri fantasy, ma le più grandi influenze sono dovute ai videogame a cui giocavo nel mio Apple II all'epoca: _Wizardy_ e _Ultima_.

**Lei ha lavorato a moltissimi giochi in passato. Come descriverebbe il cuore del suo lavoro, nel complesso?**

Questo probabilmente conta per i giochi che ho realizzato in passato e realizzerò in futuro, ma il mio processo di creazione di un gioco è pensare prima ai personaggi, la storia e il mondo, e le varie emozioni che il giocatore incontrerà - sentimenti quali disperazione, sconfitta e speranza.

Ma quello che spero che la gente tragga dai miei videogame è un'energia positiva alla fine di ciascun gioco, la sensazione che si siano trovati di fronte ad una bella storia. Un altro aspetto chiave per me è la "densità", come i vari contenuti sono distribuiti durante l'esperienza di gioco. Non voglio che le persone percepiscano la sensazione di fare la stessa cosa a ripetizione. Voglio che vivano un esperienza interamente appassionante dall'inizio alla fine.

**Pensa che il lieto fine rappresenti una sorta di obbligo in un videogame ?**

Sì, non dubito che si possano realizzare giochi con finali aperti, artistici come nei film francesi, ma quello non è il mio stile. Mi piace creare videogiochi che rendano le persone speranzose per il futuro, spronandole alla ricerca di un domani migliore.

_post originariamente pubblicato su [xabacadabra](https://www.xabacadabra.github.io/2017/intervista-hironobu-sakaguchi/)_
